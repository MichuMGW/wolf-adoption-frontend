Wilk szary – gatunek priorytetowy pod względem ochrony dla całej Unii Europejskiej – mierzy się w Polsce z realnym zagrożeniem. Mimo, że naszą rolą jest go chronić, to niestety coraz częściej zdarza się o tym zapominać nie tylko niektórym myśliwym, ale i dziennikarzom. Właśnie w tej sprawie Nasza Fundacja podpisała ostatnio list otwarty do polskich mediów w sprawie rzetelnego przekazywania informacji na temat wilków, zainicjowany przez Pracownię na rzecz Wszystkich Istot. Obok wilka, niedźwiedź i ryś to jedyne gatunki dużych drapieżników, jakie żyją w Polsce. Dodatkowo, stan populacji każdego z nich jest dziś zagrożony. Z tych trzech gatunków najliczniejszym jest wilk i to on – także z powodu powszechności swojego występowania – budzi najwięcej emocji. Jednak czy strach powinien być jedną z nich? Ludzie od wieków bali się w Polsce wilków, przez co wokół gatunku narosło wiele mitów i przesądów, a w dzisiejszych czasach także licznych fake newsów.
Media podsycają w społeczeństwie poczucie zagrożenia ze strony wilków, prezentując albo niesprawdzone, przekłamane informacje, albo dość zwyczajne historie z życia wilków pojawiających się w sąsiedztwie miast czy wsi jako krwawą sensację. Tymczasem – to często zachowania całkowicie niezagrażające ludziom, a które dodatkowo w łatwy sposób można ograniczyć lub wyeliminować. Media z dużym zaangażowaniem informowały ostatnio o przypadkach wilków, które zapolowały na dzikie zwierzęta w okolicy zabudowań, zaatakowały zwierzęta gospodarskie lub zabiły psa. Mimo, że wydaje się to szokujące, to jeśli poznamy bliżej wilka, może się okazać, że jako ludzie mogliśmy takim sytuacjom w łatwy sposób zapobiec. Co więcej, wilk nie zrobił tego, bo jest zły. Wilk nie nie jest ani dobry ani zły. Jest wilkiem – dzikim zwierzęciem, które próbuje żyć tuż obok nas. Choć liczba wilków w Polsce w przeciągu ostatnich kilkudziesięciu lat wzrosła, a co za tym idzie spotkania wilka z człowiekiem mogą być coraz częstsze, to nie oznacza to jednak, że będą nieść niebezpieczeństwo. Jeśli opanujemy kilka prostych reguł nasze dobre sąsiedztwo jest możliwe. O tym jak uniknąć spotkania z wilkiem przeczytasz tutaj. Ścisła ochrona gatunkowa wilków w Polsce to efekt wieloletniej pracy m.in. ekologów i naukowców i nic nie zanosi na to, aby miał się on zmienić. Wszyscy musimy więc nauczyć się jak żyć z wilkiem bezkonfliktowo. A mamy na to wpływ, nawet nie będąc jego sąsiadem na co dzień. 